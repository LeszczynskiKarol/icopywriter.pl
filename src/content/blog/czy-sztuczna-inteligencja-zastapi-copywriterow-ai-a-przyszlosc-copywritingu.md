---
title: "Czy sztuczna inteligencja zastąpi copywriterów? AI a przyszłość copywritingu"
description: "Rozwój sztucznej inteligencji stawia wyzwania przed copywriterami, ale też otwiera nowe możliwości. Czy jest się czego obawiać? Czy..."
date: "2023-12-29"
author: "Karol Leszczyński"
category: "Copywriting"
tags:
  - "cennik"
  - "AI"
  - "kariera"
  - "korekta"
  - "techniki"
  - "SEO"
  - "copywriting"
---

**Rozwój sztucznej inteligencji stawia wyzwania przed copywriterami, ale też otwiera nowe możliwości. Czy jest się czego obawiać? Czy AI zastąpi twórców treści? Jak połączyć ludzkie umiejętności z możliwościami współczesnych technologii? Zapraszam do lektury, w trakcie której poznasz moją perspektywę dla copywritingu i przyszłości tego zawodu w erze AI.**

## Przyszłość copywritingu w kontekście rozwoju sztucznej inteligencji

Rozwój sztucznej inteligencji niesie ze sobą ogromne możliwości, ale także wyzwania dla całej gospodarki, również dla copywriterów. Z jednej strony **narzędzia AI mogą przyspieszać proces tworzenia treści** i zwiększać jej ilość. Już teraz istnieją przecież generatory tekstów, które na podstawie kilku nagłówków i haseł kluczowych potrafią wygenerować cały długi artykuł.

Jednak z drugiej strony, maszyny jeszcze nie są w stanie w pełni zastąpić ludzkiej:

- kreatywności,
- emocji,
- stylu.

Dobry copywriting to przecież więcej niż poprawna polszczyzna i logiczna struktura tekstu. Chodzi o nawiązanie głębszej więzi z czytelnikiem, wywołanie określonych emocji, przekazanie wartości marki. **Tego nie da się w pełni zaprogramować.**

Dlatego moim zdaniem copywriterzy raczej szybko nie znikną z rynku pracy. Ich rola może jednak ewoluować. Będą musieli nauczyć się wykorzystywać AI jako narzędzie usprawniające pracę, a nie konkurencję. Na przykład poprzez **weryfikowanie i edytowanie tekstów generowanych przez AI czy dodawanie „ludzkiego pierwiastka”** do maszynowej treści.

A może właśnie na naszych oczach rodzi się nowy zawód **AI copywritera, który łączą umiejętności pisarskie z wiedzą o AI**? Uważam, że copywriterzy powinno podążać za trendami technologicznymi i stale się dokształcać na tym polu. Tylko w ten sposób nasz zawód przetrwa i rozwinie się pomimo postępującej automatyzacji.

Zamiast więc obawiać się sztucznej inteligencji, copywriterzy mogą szukać współpracy z nią. Na przykład wykorzystywać ją do:

- analizy merytorycznej treści,
- dostosowania tekstu pod kątem docelowego odbiorcy,
- przygotowywania wstępnych szkiców opisów, artykułów,
- researchu,
- weryfikacji źródeł,
- optymalizacji SEO,
- korekty i redakcji.

Sztuczna inteligencja pozwala więc na **przyspieszenie i zautomatyzowanie wielu rutynowych i powtarzalnych zadań**, które przed chwilą wymieniłem na liście. ChatGPT i inne LLM oszczędzają czas, który copywriter może poświęcić na bardziej kreatywne aspekty swojej pracy.

## Ograniczenia AI w zakresie tworzenia treści o wysokiej jakości

Choć sztuczna inteligencja rozwija się bardzo szybko, nadal napotyka na istotne ograniczenia, jeśli chodzi o tworzenie tekstów na najwyższym poziomie. Często się myli, brakuje jej ludzkiej kreatywności i wyobraźni. AI jest w stanie „jedynie” łączyć i przetwarzać informacje zawarte w zbiorach danych treningowych, podczas gdy **kreatywna twórczość wymaga wykraczania poza schematy**.

Ponadto algorytmy AI mają trudności ze zrozumieniem bardziej złożonych kontekstów, nawiązywaniem do kulturowych odniesień czy posługiwaniem się ironią lub aluzjami językowymi. Teksty generowane przez AI są poprawne pod względem gramatycznym i stylistycznym, ale nierzadko **brakuje im głębszego sensu, wartościowych przemyśleń** czy oryginalnego punktu widzenia.

Z tego względu sztuczna inteligencja może być pomocna w tworzeniu treści informacyjnych i instruktażowych, jednak w przypadku tekstów wymagających wnikliwości, empatii czy przenikliwości nadal potrzebny jest człowiek. Ostateczna kontrola jakości i decyzja, czy treść spełnia swoją rolę, należy (jeszcze?) do człowieka.

W niedalekiej przyszłości w pracy copywritera kluczowe będzie moim zdaniem **zachowanie równowagi między wykorzystaniem technologii a ludzką kreatywnością**, która powinna być nadrzędna wobec sztucznej inteligencji. Copywriter przyszłości – szczególnie w branży SEO – nie będzie już tworzył tekstów od podstaw, a korzystał ze sztucznej inteligencji do ich generowania zgodnie przekazywanymi wytycznymi.

I według mnie właśnie **umiejętność prawidłowego „kierowania” AI oraz przekazywania modelom językowym w rodzaju ChatGPT odpowiednich wytycznych**, aby generowały treści zgodnie z określonymi wymaganiami, nabierze fundamentalnego znaczenia w bliskiej przyszłości. W tym scenariuszu AI stanie się narzędziem usprawniającym pracę copywritera, a nie zagrażającą mu konkurencją.

W mojej opinii copywriterzy powinni postrzegać SI właśnie jako wsparcie, a nie zamiennik własnych zdolności. Traktować generowane przez AI treści jako punkt wyjścia, a nie gotowy produkt. Wnikliwie analizować możliwości technologii i zastanawiać się, **jak usprawnić dzięki niej konkretne etapy pracy**. Nieustanne rozwijanie własnej kreatywności i umiejętności pozwoli zachować przewagę nad coraz bardziej zaawansowanymi narzędziami AI.

## Znaczenie rozwoju umiejętności copywritera w erze AI

Jeśli jako copywriter chcesz utrzymać się na rynku w erze sztucznej inteligencji, bezustannie **poszerzaj wiedzę merytoryczną, interdyscyplinarną i techniczną**. Copywriter przyszłości będzie głównie kreatorem projektującym materiały audio, wideo, interaktywne formaty, odpowiedzialnym za całokształt i rezultat przekazu, a nie za szczegółowe tworzenie go od postaw.

Poznawaj narzędzia i możliwości technologii, a zarazem rozwijaj umiejętności miękkie związane z budowaniem relacji, komunikacją, pracą zespołową. Nie bój się eksperymentowania i **miej otwarty umysł na nowe możliwości i rozwiązania**. Jako copywriter o szerokich horyzontach, gotowy do nauki przez całe życie, z powodzeniem wykorzystasz potencjał AI.

## Sztuczna inteligencja jako realne zagrożenie dla SEO copywriterów

W dziedzinie SEO copywritingu, w której treści często przyjmują formę nieskomplikowanych opisów produktów, opisów kategorii czy prostych artykułów, AI już teraz zaczyna odgrywać kluczową rolę. Pozycjonerzy, agencje SEO i właściciele firm **coraz częściej zwracają się ku generatorom treści czy modelom językowym** w rodzaju ChatGPT, które w błyskawicznym tempie produkują treści zoptymalizowane pod kątem wyszukiwarek.

To w pełni zrozumiałe podejście, które dla agencji, pozycjonerów i właścicieli firm przynosi znaczące korzyści:

**- redukcję kosztów,
- oszczędność czasu,
- możliwość generowania dużych ilości treści w krótkim czasie.**

To ogromne zalety dla firm pragnących szybko zwiększyć swoją widoczność w internecie. W efekcie w SEO copywritingu, w którym kreatywność odgrywa mniejszą rolę, bo liczy się przede wszystkim dopasowanie treści do algorytmów Google, **AI z łatwością przejmuje inicjatywę i powoli zastępuje copywriterów**.

SEO copywriterzy, którzy specjalizują się w tworzeniu prostych, schematycznych treści, mogą odczuwać rosnącą presję ze strony AI. Tak wygląda rzeczywistość i nie ma się na nią co obrażać, bo samodzielnie jej nie zmienisz. Lepiej pomyśl nad **przedefiniowaniem swojej roli jako copywritera** w procesie tworzenia treści. Osobiście przewiduję, że w ciągu kilku lat AI niemal w pełni zastąpi twórców odpowiedzialnych za mniej złożone teksty, wymuszając na nich poszukiwanie nowych nisz, rozszerzenie swoich kompetencji lub odejście z branży.

Nie traktuj AI jako „wroga” SEO copywriterów, ale jako oznakę (r)ewolucji w branży tworzenia treści, a zarazem szansę. Właściwe użycie sztucznej inteligencji może stać się sprzymierzeńcem w dążeniu do rozwoju zawodowego w copywritingu. Copywriterzy, którzy nauczą się wykorzystywać możliwości AI do efektywnego tworzenia treści, będą mieli większą szanse na pozostanie w branży.

Przyszłość SEO copywritingu nie wygląda więc na beztroską, zwłaszcza dla osób, które ograniczają się do tworzenia podstawowych treści. Jednak jeśli rozpoznajesz sygnały zmian i zaczniesz współpracować z AI lub przekwalifikujesz się na copywritera specjalizującego się w treściach stricte marketingowych i brandingowych, znajdziesz nowe możliwości do wykorzystania swojego potencjału twórczego. **Adaptacja, a nie opór ułatwi Ci utrzymanie się na rynku**.

## Podsumowanie

Rozwój sztucznej inteligencji niesie ze sobą zarówno wyzwania, jak i nowe możliwości dla copywriterów. Choć obawy przed całkowitym zastąpieniem ludzi przez maszyny są w pewnym sensie uzasadnione, to jednak w copywritingu kreatywnym w najbliższym czasie to nie nastąpi. Zaniepokojeni mogą być natomiast SEO copywriterzy odpowiedzialni za tworzenie prostych tekstów. Kluczowe moim zdaniem będzie znalezienie złotego środka – czerpanie z zalet technologii bez rezygnacji z kreatywności. Najbliższe lata pokażą, czy i w jakim stopniu sztuczna inteligencja zastąpi copywriterów.

AspektAktualna sytuacjaPrognoza na najbliższe lataPrognoza na dalszą przyszłośćWpływ AI na rynek pracy copywriterówNarzędzia AI już teraz wspomagają pracę (generatory treści, korekta tekstu), ale nie zastępują copywriterówAI będzie stopniowo przejmować coraz więcej zadań, np. tworzenie szkiców tekstów, optymalizacja SEO. Copywriter pozostanie niezbędny w roli nadzorcyAI może w pełni zautomatyzować tworzenie prostych treści SEO. Tylko copywriter kreatywny będzie niezastąpionyZagrożenie utratą pracyBardzo małe w copywritingu kreatywnym, duże w SEO copywritingu bazującym na schematachRosnące w SEO copywritingu – szacuje się, że do 2028 roku AI wyeliminuje ok. 20% takich stanowiskSEO copywriter jako zawód może zaniknąć, pozostaną specjaliści AI z wiedzą copywriterskąKluczowe umiejętności copywritera przyszłościKreatywność, empatia, „ludzki pierwiastek”, weryfikacja treści AIDodatkowo znajomość możliwości AI, umiejętność briefowania AI, ocena jakości treściOpanowanie nowych technologii, kierowanie projektami i zespołami łączącymi ludzi i AIWpływ na koszty i czas pracyPrzyspieszenie pracy (np. za sprawą autouzupełniania), ale bez redukcji kosztówZnaczne przyspieszenie realizacji zleceń, stopniowe obniżanie kosztówAutomatyzacja większości zadań SEO copywritera = radykalne ograniczenie kosztówNajwiększe wyzwaniaZachowanie równowagi między kreatywnością a wykorzystaniem technologiiWalka o klienta z AI, udowodnienie swojej wartościPrzekwalifikowanie się, zmiana profilu kompetencji
